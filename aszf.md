# Általános Szerződési Feltételek
**VERZIÓ: 11.0 | UTOLSÓ FRISSÍTÉS: 2020.07.30.**

A megrendelés elektronikus úton megkötött szerződésnek minősül, amely fizetési kötelezettséggel jár és amelyre az elektronikus kereskedelmi szolgáltatások, valamint az információs társadalommal összefüggő szolgáltatások egyes kérdéseiről szóló 2001. évi CVIII. törvény 5. és 6. §-ában foglaltak megfelelően irányadóak. A szerződés a távollevők között kötött szerződésekről szóló 1999. (II.5.) Kormányrendelet hatálya alá tartozik.

Előfizető a Megrendelés leadásával elismeri, hogy az itt leírt Általános Szerződési Feltételeket elolvasta, megértette és annak minden pontját elfogadja és betartja.

Előfizető a Megrendelés leadásával elismeri, hogy betöltötte 18. életkorát.

Jelen szerződésben nem részletezett kérdésekben, illetve vitás esetekben a Ptk. vonatkozó rendelkezéseit kell alkalmazni, egyéb esetben a Kaposvári Városi Bíróság illetékes.

## Szolgáltató

- **Álomvilág Kft.**
- **Székhely:** 7761 Kozármisleny, Pinty utca 12/A
- **Adószám:** 13195869-2-02
- **Cégjegyzékszám:** 14-09-305731 – Bejegyezve a Somogy Megyei Bíróság mint Cégbíróság által

## Kapcsolattartó

- **Ambrus Péter** – teljeskörű ügyintézés
- **Telefon:** +36 70 209 3432
- **Email:** ugyfelszolgalat@premiumwp.hu

## Honlapszolgáltatás

A Prémium WordPress honlapszolgáltatás a következő alapszolgáltatásokat tartalmazza minden esetben:

- Tárhely, adatbázis és a szükséges technikai háttér biztosítása
- Domain DNS kezelés
- Napi biztonsági adatmentés
- WordPress alaprendszer telepítése és alap beállítása
- WordPress alaprendszer frissítése
- Ingyenes és Prémium WordPress sablonok telepítése és biztosítása
- Ingyenes és Prémium WordPress sablonok frissítése
- Ingyenes és Prémium WordPress bővítmények telepítése és biztosítása
- Ingyenes és Prémium WordPress bővítmények frissítése
- Bizonyos bővítmények alap beállítása, konfigurálása
- Biztonsági beállítások
- Kapcsolati űrlap létrehozása
- Keresőoptimalizálási alap beállítások
- Demó tartalom feltöltése
- Demó menüszerkezet kialakítása
- Technikai ügyfélszolgálat

## Honlap kezelés

A Prémium WordPress honlap kezelés a következő alapszolgáltatásokat tartalmazza minden esetben:

- Domain DNS kezelés
- WordPress alaprendszer telepítése és alap beállítása
- WordPress alaprendszer frissítése
- Ingyenes és Prémium WordPress sablonok telepítése és biztosítása
- Ingyenes és Prémium WordPress sablonok frissítése
- Ingyenes és Prémium WordPress bővítmények telepítése és biztosítása
- Ingyenes és Prémium WordPress bővítmények frissítése
- Bizonyos bővítmények alap beállítása, konfigurálása
- Biztonsági beállítások
- Keresőoptimalizálási alap beállítások
- Monitoring szolgáltatások beállítása
- Technikai ügyfélszolgálat

Az egyes szolgáltatások bővebb leírása és árazása a következő linken olvasható el: https://premiumwp.hu/arak/

A különböző Csomagokban további extra Szolgáltatások is lehetnek, amiket az adott Csomag leírásánál lehet megtalálni. Ezek az extra Szolgáltatások mindig az adott Csomagra vonatkoznak.

A Szolgáltatások változtatásának jogát Szolgáltató fenntartja a Szolgáltatási- és árgarancia keretein belül.

## Használat és felhasználási jog

A Szolgáltatáshoz kapcsolódó minden szoftver használati jog tulajdonosa a Szolgáltató. Előfizető a Szolgáltatás bérlésével a kifizetett időtartamra teljeskörű használati jogot kap minden szoftverre, amely része a Szolgáltatásnak.

Előfizető minden honlap installációhoz Adminisztrátor szerepköri jogosultságot kap. Az Adminisztrátor szerepkörhöz tartozó alap jogosultságok listáját a WordPress hivatalos leírásában lehet megtalálni: https://codex.wordpress.org/Roles_and_Capabilities#Administrator

Előfizető a honlaphoz tartozó adminisztrációs felülethez kap hozzáférést, a szerverhez és adatbázishoz nincs semmilyen jogosultságú hozzáférése.

A honlapon az Előfizető által feltöltött és/vagy közzétett tartalomra Szolgáltató nem tart igényt és nem vállal felelősséget. Előfizető által feltöltött minden tartalom jogosultja az Előfizető, azokon Szolgáltató semmilyen jogot nem szerez. Előfizető bármikor jogosult a tartalmak exportálására, amit a honlap admin felületén tud elvégezni a WordPress alaprendszer által biztosított exportálási funkció segítségével.

Előfizető az általa bérelt honlapok és/vagy installációk továbbértékesítésére harmadik félnek csak az Agency, azaz az ügynökségi csomag keretén belül jogosult. Minden más esetben az előfizetőnek és a honlap üzemeltetőjének, domain tulajdonosának meg kell egyeznie. Ez alól kivételt képeznek olyan cégek, melyeknél egy személy több cégben is rendelkezik tulajdonosi joggal vagy magánszemélyként is kezel honlapot és/vagy installációt.

## Fair használat

Szolgáltató egyes csomagokhoz korlátlan tárhely használatot engedélyez a "fair használat" elve mellett. A "fair használat" előfeltételezi, hogy Előfizető csak a weboldalához feltétlen szükséges méretű és mennyiségű média fájlokat tölt fel a tárhelyre. Szolgáltató csak a meghatározott kiterjesztésű és maximális méretű fájlok feltöltését engedélyezi.

Szolgáltató fenntartja a jogot, hogy a "fair használatot" egyoldalúan bírálja el és korlátozza minden egyes weboldal esetén.

## Domain DNS kezelés

Szolgáltató vállalja a szolgáltatáshoz kapcsolt domainek DNS kezelését, melyet az előfizetési díj tartalmaz. Előfizető az Előfizetés időtartamára átadja a domainhez tartozó DNS kezelés jogosultságát Szolgáltatónak.

Amennyiben Előfizető saját maga vagy egy harmadik fél által kezeli az Előfizetéshez tartozó domaint, úgy a domain névszervereit átírja a Szolgáltató által megadott névszerverekre.

Szolgáltató nem tart igényt a domain tulajdonjogára, az minden esetben Előfizető birtokában marad. Szolgáltató a domain-ek DNS kezelésének átadásával, illetve a névszerverek átírásával nem szerez tulajdonjogot a domain-en, a domain tulajdonjoga a minden esetben Előfizetőé marad.

Az Előfizetés bárminemű megszűnése esetén Előfizető köteles visszavenni a domain DNS kezelését. Szolgáltató ezután nem vállalja a domain DNS kezelését. Az ilyen jellegű munkák után Szolgáltató az aktuális óradíj alapján számláz Előfizetőnek.

## Karbantartás és rendelkezésre állás

A Szolgáltató éves garantált rendelkezésre állása: 99%

Szolgáltató jogosult karbantartás miatt szüneteltetni a szolgáltatást. Amennyiben a karbantartási idő 1 óránál tovább tart, erről a Szolgáltatáshoz tartozó weboldalon, a közösségi csatornákon, valamint email-ben köteles tájékoztatni Előfizetőt legalább a tervezett karbantartás előtt 3 nappal. A karbantartásokból adódó üzemszünet azonban nem haladhatja meg összesen a havi 3 órát. Ezen karbantartási időszakok nem számítanak be a rendelkezésre állás számításába.

Felek megállapodnak, hogy amennyiben a karbantartási idő az adott hónapban meghaladja a 6 órát, Előfizető jogosult a szerződést azonnali hatállyal felmondani. Előfizető jelen pont szerinti felmondása esetén Előfizető a felmondás napjáig esedékes, arányos szolgáltatói díjat köteles megfizetni a Szolgáltatónak. Előre fizetés esetén Szolgáltató a felmondás napjától számított 8 napon belül köteles visszafizetni az Előfizető által megfizetett, arányosan kiszámított (napi egyég), hátralévő szolgáltatási díjat.

## Tartalom és tevékenység korlátozása

Szolgáltató fenntartja magának a jogot, hogy a Szolgáltatást - az Előfizető előzetes értesítését követően - korlátozza, amennyiben Előfizető nem rendeltetésszerűen használja Szolgáltató által nyújtott lehetőségeket. Kiemelten ilyen eseteknek tekintjük a következőket:

- illegális, szerzői jogokat sértő adatok bármilyen formában történő elhelyezése
- kéretlen (SPAM) levelek küldése
- reklámkicserélő (banner) szolgáltatások üzemeltetése
- látogatásnövelő (backdoor) robot programok használata
- legális vagy illegális felnőtt tartalmú oldalak elhelyezése
- bármilyen más jogszabályt sértő adatok elhelyezése és honlapon való forgalmazása
- tartalom célja kárt okozni és/vagy a gyűlöletre való felbujtás, vagy a tartalom egyértelműen rágalmazó vagy becsületsértő

A korlátozás időtartama alatt Előfizető díjjóváírásban nem részesül!

A végleges döntés a tartalmak elbírálásával kapcsolatban csak és kizárólag a Szolgáltató joga. Előfizető teljes jogosultságot kap a tartalom minden nemű kezelésében, szerkesztésében és módosításában. Az oldal tartalmáért csak és kizárólag Előfizető felel. Amennyiben Előfizető az említett témákban tesz fel tartalmat vagy ilyen témájú tartalomra mutató linket, úgy jogunkban áll azt törölni figyelmeztetés nélkül, illetve jogunkban áll akár a Szolgáltatást - az Előfizető előzetes értesítését követően - megszüntetni vagy korlátozni.

Szolgáltató ugyanakkor kijelenti, hogy nem képes naprakészen felügyelni Előfizető által feltöltött adatokat, valamint Előfizető elfogadja, hogy az általa feltöltött illegális adattárolásokból és az általa indított kéretlen levelek küldéséből felmerülő vitákban teljes felelősséget vállal és Szolgáltatót nem terheli felelősség a fent említett kérdésekben.

## Adatforgalom korlátozása

Előfizető tudomásul veszi, hogy Szolgáltató korlátozhatja Előfizető Szolgáltatását, amennyiben Előfizetőhöz tartozó honlap(ok) adatforgalma veszélyeztetheti a szerveren tárolt többi előfizetőnek nyújtott szolgáltatás minőségét. A korlátozásról Szolgáltatónak kötelessége írásban előzetesen figyelmeztetni Előfizetőt. Abban az esetben, ha Szolgáltató és Előfizető között nem születik megállapodás, Szolgáltató minden további figyelmeztetés nélkül egyoldalúan felmondhatja a Szolgáltatást.

## Forgalom számolása

Szolgáltató a honlapok vagy installációk forgalmát az adott csomagban meghatározott módon méri. A mérési módszerek minden esetben egy harmadik szolgáltató által történnek, melynek helyességéért Szolgáltató nem vállal felelősséget.

Alkalmazott mérési módszerek:

- **Kinsta:** Az installációk látogatottságát a Kinsta szolgáltató saját mérése biztosítja, mely egy adott IP címről érkező lekérést 24 órás időtartamon belül - mely az adott nap 00:00:00 órájától a nap 23:59:59 órájáig tart - egy látogatásnak számol. A Kinsta a saját algoritmusa szerint kiszűri a botok és egyéb, ártalmas látogatások által generált forgalmat. Előfizető hozzáférést kap a Kinsta admin felületéhez, ahol folyamatosan nyomonkövetheti az installációjához tartozó forgalmat, valamint azt CSV formátumban exportálhatja.
- **Pressjitsu:** Az installációk ebben az esetben nem forgalom, hanem erőforrás alapon vannak elszámolva. A Pressjitsu által előre meghatározott konfigurációjú VPS szerverek biztosítják a megfelelő teljesítményt az adott installáció erőforrás igényéhez. Amennyiben az adott konfiguráció által biztosított teljesítmény nem elég, úgy a következő csomagba kell lépni.
- **WP Engine:** Az installációk látogatottságát a WP Engine szolgáltató saját mérése biztosítja, mely egy adott IP címről érkező lekérést 24 órás időtartamon belül - mely az adott nap 00:00:00 órájától a nap 23:59:59 órájáig tart - egy látogatásnak számol. A WP Engine a saját algoritmusa szerint kiszűri a botok és egyéb, ártalmas látogatások által generált forgalmat. Előfizető hozzáférést kap a WP Engine admin felületéhez, ahol folyamatosan nyomonkövetheti az installációjához tartozó forgalmat, valamint azt CSV formátumban exportálhatja.
- **Closte:** Az egyes installációk a felhasznált erőforrások alapján vannak elszámolva. A szerver minden egyes erőforrás alapja felszámolásra kerül a szolgáltató által meghatározott egységáron. Részletes elemzést hónap végén ad ki a szolgáltató.

## Közvetített szolgáltatások

Szolgáltató bizonyos esetekben az Előfizető részére saját nevében vesz igénybe bizonyos szolgáltatást vagy szolgáltatásokat és azt közvetített szolgáltatásként továbbszámlázza. Ezen szolgáltatásokat Szolgáltató változatlan formában, de nem feltétlen ugyanazon az áron nyújtja Előfizetőnek.

Előfizető minden közvetített szolgáltatásra külön megbízást ad Szolgáltatónak vagy Szolgáltató ajánlására elfogadja az előre kiválasztott közvetített szolgáltatást. Szolgáltató kifejezetten Előfizető kérésére az ő javában jár el a harmadik fél szolgáltatásának megrendelésében, ügyintézésében.

Előfizető tudomásulveszi, hogy a közvetített szolgáltatások tekintetében minden ilyen formában igénybevett szolgáltatás esetén az esetleges problémás helyzetek során, illetve a szolgáltatással kapcsolatban felmerült panaszát, kárigényét Szolgáltató - azaz a harmadik fél szolgáltatásának közvetítője - felé nem érvényesíti, nem követeli. Tehát Szolgáltató a közvetített szolgáltatások tekintetében közvetett felelősséget nem vállal Előfizető felé. Szolgáltató vállalja a teljeskörű ügyintézést és ilyen esetben Előfizető nevében és érdekképviseletében jár el a harmadik szolgáltatóval szemben. Szükség esetén Szolgáltató összekapcsolja Előfizetőt a harmadik féllel.

## Számlázás

Szolgáltató a díjbekérőket és számlákat elektronikus úton állítja ki a törvényi előírásoknak megfelelően. Előfizető a megrendelés leadásával beleegyezését adja Szolgáltatónak, hogy részére elektronikus számlát állítson ki.

## Fizetési módok

Szolgáltató a weboldalán jelenleg a következő fizetési módokat biztosítja, melyek közül Előfizető szabadon választhatja ki a számára legmegfelelőbb fizetési módot:

- Banki átutalás
- Bankkártyás fizetés (Barion)
- PayPal

## Fizetési feltételek

A Megrendelés leadásával Előfizető végérvényesen elfogadja az Általános Szerződési Feltételeket.

A Megrendelés elektronikus úton megkötött szerződésnek minősül, amely fizetési kötelezettséggel jár és amelyre az elektronikus kereskedelmi szolgáltatások, valamint az információs társadalommal összefüggő szolgáltatások egyes kérdéseiről szóló 2001. évi CVIII. törvény 5. és 6. §-ában foglaltak megfelelően irányadóak. A szerződés a távollevők között kötött szerződésekről szóló 1999. (II.5.) Kormányrendelet hatálya alá tartozik.

A Szolgáltatás díja egy ismétlődő (éves vagy havi) díj, amely a honlap aktiválásának a napjától kerül felszámolásra. A Szolgáltatás ismétlődő (éves vagy havi) díja a Szolgáltatáshoz kapcsolódó szoftverek használati jogát és a honlaphoz kapcsolódó tárhely és egyéb webes szolgáltatásokat tartalmazza. A domain regisztráció és fenntartás NEM része a Szolgáltatásnak, ezért a domain regisztrációjának, illetve átregisztrációjának tényleges dátumától független.

Előfizető jogosult meghatározni a Szolgáltatási díj megfizetésének gyakoriságát a Szolgáltató által előre meghatározott lehetőségein belül.

Szolgáltató az Előfizetés érvényességi idejének a lejárata előtt maximum 15 nappal számlát vagy díjbekérőt bocsát ki Előfizető részére a megrendelt szolgáltatásokról. Előfizető a számla vagy díjbekérő összegét a számlán vagy díjbekérőn megjelölt fizetési határidő lejártáig köteles Szolgáltató részére megfizetni.

Amennyiben Előfizető a díjbekérő vagy számla összegét a díjbekérőn vagy számlán feltüntetett fizetési határidő lejártáig nem fizeti meg, késedelmi kamatot köteles fizetni. A késedelmi kamat összege a fennálló tartozás összege után a Ptk. szerint meghatározott éves késedelmi kamatlábbal a késedelem napjaira kiszámított összeg, 360 napos évet alapul véve.

Amennyiben Előfizető fizetési késedelembe esik, úgy Szolgáltató előzetes felszólítás után korlátozhatja a szolgáltatások körét. Abban az esetben, ha a fizetési késedelem eléri a 30 napot, Szolgáltató - az Előfizető előzetes értesítését követően - egyoldalúan felmondhatja Előfizető szerződését.

A korlátozás időtartamára Előfizetőt díjjóváírás nem illeti meg és semmilyen kártérítési szándékkal nem élhet.

Amennyiben Előfizető számlatartozása meghaladja az utolsónak kiállított díjbekérő vagy számla fizetési határidejét, úgy Szolgáltató fenntartja magának a jogot, hogy a szolgáltatások korlátozásán túl akár a számla kiegyenlítéséig - az Előfizető előzetes értesítését követően - felfüggessze szolgáltatásait Előfizetővel szemben.

## Szolgáltatási- és árgarancia

Szolgáltató garantálja, hogy a Megrendelés leadásának napján elérhető hivatalos árak és vállalt Szolgáltatások a Megrendelés leadásának napjától számított egy évig aktuálisak lesznek a Megrendelőnek.

Az alap Szolgáltatások változtatásáról és a Szolgáltatáshoz kapcsolódó további szolgáltatások árváltoztatásáról Szolgáltató minden esetben a Szolgáltatáshoz tartozó weboldalon, a közösségi csatornákon, valamint email-ben tájékoztatja az Előfizetőket a változtatás bevezetését megelőző legalább 30 nappal.

A Szolgáltatáshoz kapcsolódó árváltozások minden esetben a bejelentést követő 30 napos időszak után esedékes Szolgáltatásokra vonatkoznak.

## Szerződés felmondása és visszafizetés

Abban az esetben, ha Előfizető a szerződést felmondja, köteles az aktuális időszak díját a szerződésben foglaltak szerint egy összegben a Szolgáltató részére kifizetni. Amennyiben az aktuális időszak már kiegyenlítésre került és az Előfizető a kifizetett időtartam lejárta előtt kívánja felmondani a szerződést, Szolgáltató a fennmaradt napok után nem köteles elszámolni. A kifizetett időszak végéig Előfizető szabadon használhatja a Szolgáltatást. A kifizetett időszak lejárta után a Szolgáltatás megszűnik.

Előfizető köteles felmondási szándékát minimum 14 nappal előre írásban vagy elektronikus úton email-ben jelezni a Szolgáltatónak. Előfizető a felmondását nem köteles indokolni. A szerződés megszűnéséig Szolgáltató köteles a Szolgáltatást nyújtani, Előfizető pedig a Szolgáltatási díjat megfizetni.

A Szolgáltatás felmondása esetén Előfizető kérheti az eddig kialakított honlap vagy installáció teljeskörű átadását, ami tartalmazza a honlaphoz vagy installációhoz tartozó fájlrendszert (WordPress alaprendszer, bővítmények, sablon, média fájlok) és adatbázist. Szolgáltató fenntartja a jogot, hogy az általa készített és/vagy a Szolgáltatáshoz speciálisan kapcsolódó bizonyos szoftverek átadását megtagadja, azzal a feltétellel, hogy ezen szoftverek hiánya nem zárhatja ki és nem korlátozhatja a honlap vagy installáció rendeltetésszerű működését és használatát. Az átadott fájlok és adatbázis a honlap vagy installáció éppen aktuális állapotát tartalmazza a legfrissebb verziókkal. A prémium bővítményekhez és sablonhoz tartozó licenszeket nem tartalmazza. A WordPress rendszer, bővítmények és sablon további frissítéseit és a prémium bővítményekhez és sablonhoz tartozó licenszeket továbbiakban Előfizetőnek kell kezelnie, Szolgáltató a Szolgáltatás felmondása után nem vállal semmilyen kezelést és felelősséget. A honlap vagy installáció átadása egyszeri díjhoz kötött szolgáltatás, amit minden esetben Szolgáltató határoz meg és publikál a Prémium WordPress honlapszolgáltatáshoz tartozó hivatalos weboldalán. Ezt a publikus árat Szolgáltató és Előfizető közös megállapodással felülbírálhatja és egyedileg meghatározhatja. A honlap vagy installáció átadásának a díját Előfizetőnek minden esetben előre kell kifizetnie.

Amennyiben Szolgáltató a Szerződésben vállalt minőségi kritériumoknak vagy a garantált rendelkezésre állásnak nem tesz eleget, úgy díjvisszafizetésre köteles. A díjvisszafizetés mértéke óránként az adott és aktuális havi szolgáltatási díj 1%-a, azonban a díjvisszafizetés mértéke egy hónapra vonatkozóan nem haladhatja meg az egy havi díjat.

A minőségi kritériumok kizárólag Szolgáltató felügyelete alatt lévő szolgáltatásokra vonatkoznak.

## Védjegyek és szerzői jogok

Előfizető garantálja, hogy megvan minden joga az oldalán használt bármely védjegy vagy tartalom használatához.

Előfizető garantálja, hogy a közzétett tartalom nem sérti harmadik fél szerzői jogát vagy szabadalmát.

## A szerződés megváltoztatása és az erre vonatkozó jogi hatáskör

Az itt közzétett szerződési feltételek változtatási jogát fenntartjuk. A megváltoztatott Általános Szerződési Feltételeket Előfizető teljeskörűen elfogadja a Szolgáltatás további használatával.

Az Általános Szerződési Feltételek tartalmának a megváltozásáról a Szolgáltatáshoz tartozó weboldalon, a közösségi csatornákon, valamint email-ben adunk értesítést, illetve a megváltozott és aktuális tartalmat ezen dokumentum aktuális verziójában lehet mindig elolvasni.

Az Általános Szerződési Feltételek változásai új megrendelés esetén azonnal érvényesek, meglévő Előfizetőknél a frissítés dátumától számítva 30 napon belül lesznek érvényesek, amennyiben Előfizető nem jelzi írásban vagy elektronikus úton email-ben panaszát, észrevételét.

Előfizető jogosult a Szolgáltató értesítését követő 15 napon belül a Szolgáltatást a változtatás bevezetésének napjára felmondani. Előfizető jelen pont szerinti felmondása esetén Előfizető a felmondás napjáig esedékes, arányosan kiszámított (napi egyég), hátralévő szolgáltatási díjat köteles megfizetni a Szolgáltatónak. Előre fizetés esetén Szolgáltató a felmondás napjától számított 8 napon belül köteles visszafizetni az Előfizető által megfizetett, arányosan kiszámított (napi egyég), hátralévő szolgáltatási díjat.

## Adatkezelés és adatbiztonság

Szolgáltató a tudomására jutott adatokat, információkat bizalmasan kezeli, s azokat – a kifejezett jogszabályi kötelezés esetét kivéve – harmadik személynek nem adja ki. Minden információt, melyet Előfizető ad meg, a Szolgáltatással kapcsolatban használunk fel.
